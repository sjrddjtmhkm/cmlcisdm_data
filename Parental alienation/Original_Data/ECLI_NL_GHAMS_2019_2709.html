<article class=article><dl class=ecli_info>
<h3><strong>Inhoudsindicatie</strong></h3>
      Bekrachtiging ondercuratelestelling en afwijzing verzoek andere <span style=\"background-color: #FFEBEB\">curator</span> te benoemen. Voor het hof is komen vast te staan dat de betrokkene duurzaam haar belangen niet behoorlijk waarneemt en haar <span style=\"background-color: #FFEBEB\">veiligheid</span> in gevaar brengt als gevolg van haar lichamelijke en geestelijke toestand en een voldoende behartiging van de belangen niet met een meer passende en minder verstrekkende voorziening kan worden bewerkstelligd zodat is voldaan aan de wettelijke gronden voor de ondercuratelestelling. Niet aannemelijk gemaakt noch anderszins gebleken dat er aanleiding is een andere <span style=\"background-color: #FFEBEB\">curator</span> te benoemen.
    <dt>Instantie</dt>
<dd>Gerechtshof Amsterdam</dd>
<dt>Uitspraakdatum</dt>
<dd>2019-07-16</dd>
<dt>Publicatiedatum</dt>
<dd>2019-07-30</dd>
<dt>Zaaknummer</dt>
<dd>200.243.421/01</dd>
<dt>Rechtsgebied</dt>
<dd>Civiel recht; Personen- en familierecht</dd>
<dt>Vindplaatsen</dt>
<dd>Rechtspraak.nl</dd>
</dl>
<h3><strong>Uitspraak</strong></h3>
  
    GERECHTSHOF AMSTERDAM
    <div class=parablock>
      <p class=para>Afdeling civiel recht team familie- en jeugdrecht.</p>
    </div>
    <div class=parablock>
      <p class=para>zaaknummer: 			200.243.421/01 	</p>
      <p class=para>zaaknummer rechtbank: : 	6974160 CB VERZ 18-69 jb</p>
    </div>
    <div class=parablock>
      <p class=para>beschikking van de meervoudige kamer van 16 juli 2019 inzake</p>
    </div>
    <div class=parablock>
      <p class=para>
        <strong xmlns=http://www.rechtspraak.nl/schema/rechtspraak-1.0 xmlns:xsd=http://www.w3.org/2001/XMLSchema xmlns:xsi=http://www.w3.org/2001/XMLSchema-instance xmlns:xlink=http://www.w3.org/1999/xlink role=bold>
           betrokkene  ,</strong></p>
      <p class=para>wonende te  woonplaats  ,</p>
      <p class=para>verzoekster in hoger beroep, </p>
      <p class=para>hierna te noemen: de betrokkene,</p>
      <p class=para>advocaat: mr. R.A.M. Schram te Haarlem,</p>
    </div>
    <div class=parablock>
      <p class=para>Als belanghebbenden in deze zaak zijn aangemerkt:</p>
    </div>
    <p class=para>- de verzoekster in eerste aanleg en verweerster in hoger beroep  nicht  , (hierna te noemen: de nicht), advocaat: mr. J. Nagtegaal te Breukelen;</p>
    <p class=para>- het Openbaar Ministerie. </p>
    <div class=parablock>
      <p class=para>Als informant is aangemerkt:</p>
      <p class=para>ZEKER Financiële Zorgverlening B.V. (hierna ook te noemen: de <span style=\"background-color: #FFEBEB\">curator</span>). </p>
    </div>
    <h4 class=para-title>
      <br><small>1</small>Het verloop van het geding in eerste aanleg</h4>
    <div class=parablock>
      <p class=para>Het hof verwijst voor het verloop van het geding in eerste aanleg naar de beschikking van de kantonrechter in de rechtbank Noord-Holland, locatie Haarlem, (hierna: de kantonrechter) van 19 juni 2018, uitgesproken onder voormeld zaaknummer.</p>
    </div>
    <h4 class=para-title>
      <br><small>2</small>Het geding in hoger beroep</h4>
    <br><small>2.1</small>
      <p class=para>De betrokkene is op 13 juli 2018 in hoger beroep gekomen van voormelde beschikking. </p>
      <br><small>2.2</small>
      <p class=para>De nicht heeft op 21 september 2018 een verweerschrift ingediend.</p>
      <br><small>2.3</small>
      <p class=para>Bij het hof zijn voorts de volgende stukken ingekomen:</p>
      <p class=para>- een brief van de zijde van de betrokkene van 3 augustus 2018 met bijlagen, ingekomen op 6 augustus 2018;</p>
      <p class=para>- een brief van de zijde van de nicht van 5 maart 2019 met bijlagen, ingekomen op 6 maart 2019;</p>
      <p class=para>- een brief van de zijde van de nicht van 12 maart 2019 met bijlagen, ingekomen op 13 maart 2019;</p>
      <p class=para>- een faxbericht van de zijde van de nicht van 15 maart 2019 met bijlage;</p>
      <p class=para>- een faxbericht van de zijde van de nicht van 18 maart 2019 met bijlage.</p>
      <br><small>2.4</small>
      <p class=para>De mondelinge behandeling heeft op 20 maart 2019 plaatsgevonden. De betrokkene is in persoon verschenen, bijgestaan door haar advocaat. Ook zijn verschenen de nicht, bijgestaan door haar advocaat die een pleitnotitie heeft overgelegd. De heer  A  is namens de <span style=\"background-color: #FFEBEB\">curator</span> verschenen.</p>
      <h4 class=para-title>
      <br><small>3</small>De feiten</h4>
    <div class=parablock>
      <p class=para>De betrokkene is geboren  in  1947. Zij is de dochter van  X  en  Y  , die inmiddels zijn overleden.</p>
      <p class=para>Het enige resterende familielid van de betrokkene is de nicht. Zij is de dochter van de broer van  Y  . </p>
    </div>
    <h4 class=para-title>
      <br><small>4</small>De omvang van het geschil</h4>
    <br><small>4.1</small>
      <p class=para>Bij de bestreden beschikking heeft de kantonrechter op verzoek van de nicht de betrokkene onder <span style=\"background-color: #FFEBEB\">curatele</span> gesteld wegens haar lichamelijke of geestelijke toestand en ZEKER Financiële Zorgverlening B.V. benoemd tot <span style=\"background-color: #FFEBEB\">curator</span>.</p>
      <br><small>4.2</small>
      <p class=para>De betrokkene verzoekt de bestreden beschikking te vernietigen en het verzoek van de nicht af te wijzen, met veroordeling van de nicht in de kosten van het geding in eerste aanleg en in hoger beroep. Ter zitting in hoger beroep heeft de betrokkene subsidiair verzocht een <span style=\"background-color: #FFEBEB\">bewindvoerder</span> te benoemen.</p>
      <br><small>4.3</small>
      <p class=para>De nicht verzoekt primair om de betrokkene niet-ontvankelijk te verklaren in haar verzoek, althans het hoger beroep af te wijzen en de bestreden beschikking te bekrachtigen. De nicht verzoekt subsidiair de betrokkene onder <span style=\"background-color: #FFEBEB\">bewind</span> te stellen en een <span style=\"background-color: #FFEBEB\">mentorschap</span> in te stellen ten behoeve van de betrokkene, met benoeming van ZEKER Financiële Zorgverlening B.V. tot <span style=\"background-color: #FFEBEB\">mentor</span>, althans een <span style=\"background-color: #FFEBEB\">beschermingsmaatregel</span> te treffen die het hof juist acht en daarbij een beloning voor de <span style=\"background-color: #FFEBEB\">bewindvoerder</span> en/of <span style=\"background-color: #FFEBEB\">mentor</span> vast te stellen.</p>
      <h4 class=para-title>
      <br><small>5</small>De motivering van de beslissing</h4>
    <br><small>5.1</small>
      <p class=para>Ter beoordeling aan het hof ligt voor of de betrokkene terecht onder <span style=\"background-color: #FFEBEB\">curatele</span> is gesteld of dat een minder verstrekkende maatregel mogelijk is en of de benoeming van ZEKER Financiële Zorgverlening B.V. tot <span style=\"background-color: #FFEBEB\">curator</span> in dat geval in stand dient te blijven. </p>
      <br><small>5.2</small>
      <p class=para>Op grond van artikel 1:378 lid 1 van het Burgerlijk Wetboek (hierna: BW) kan een <span style=\"background-color: #FFFFCC\">meerderjarige</span> door de rechter onder <span style=\"background-color: #FFEBEB\">curatele</span> worden gesteld wanneer hij tijdelijk of duurzaam zijn belangen niet behoorlijk waarneemt of zijn <span style=\"background-color: #FFEBEB\">veiligheid</span> of die van anderen in gevaar brengt, als gevolg van:</p>
      <p class=para>a. zijn lichamelijke of geestelijke toestand, dan wel</p>
      <p class=para>b. gewoonte van drank- of drugsmisbruik,</p>
      <p class=para>en een voldoende behartiging van die belangen niet met een meer passende en minder verstrekkende voorziening kan worden bewerkstelligd.</p>
      <br><small>5.3</small>
      <div class=parablock>
        <p class=para>Op grond van artikel 1:383 lid 1 BW benoemt de rechter bij het instellen van de <span style=\"background-color: #FFEBEB\">curatele</span> of zo spoedig mogelijk daarna een <span style=\"background-color: #FFEBEB\">curator</span>. Hij vergewist zich van de bereidheid en vormt zich een oordeel omtrent de geschiktheid van de te benoemen persoon.</p>
        <p class=para>De rechter volgt op grond van het tweede lid van dat artikel bij de benoeming van de <span style=\"background-color: #FFEBEB\">curator</span> de uitdrukkelijke voorkeur van de betrokkene, tenzij gegronde redenen zich tegen zodanige benoeming verzetten.</p>
      </div>
      <br><small>5.4</small>
      <div class=parablock>
        <p class=para>De betrokkene kan zich niet verenigen met de bestreden beschikking en betoogt dat zij niet onder <span style=\"background-color: #FFEBEB\">curatele</span> gesteld had moeten worden en dat ZEKER financiële zorgverlening B.V. niet tot <span style=\"background-color: #FFEBEB\">curator</span> had moeten worden benoemd. Ter onderbouwing van dit standpunt voert zij het volgende aan.</p>
        <p class=para>Ten onrechte heeft de kantonrechter overwogen dat het voldoende aannemelijk is dat de betrokkene haar belangen niet behoorlijk kan waarnemen. De omstandigheid dat zij niet wist dat haar <span style=\"background-color: #FFEBEB\">mantelzorger</span>, de heer  B  , grote bedragen van haar rekening heeft gepind, betekent niet dat zij haar belangen niet behoorlijk zou waarnemen. De betrokkene heeft ter zitting in eerste aanleg uitvoerig toegelicht waarom zij haar <span style=\"background-color: #FFF0DD\">woning</span> voor € 160.000,- heeft verkocht. De <span style=\"background-color: #FFF0DD\">woning</span> is in bewoonde staat verkocht en er waren gebreken en achterstallig onderhoud. Bovendien is het de eigen keuze van de betrokkene om haar <span style=\"background-color: #FFF0DD\">woning</span> al dan niet met onderwaarde te verkopen. Daarbij heeft de betrokkene aanvullende afspraken gemaakt met de heer  B  op basis waarvan zij voor de rest van haar leven om niet in de <span style=\"background-color: #FFF0DD\">woning</span> kan blijven wonen, welk woonrecht zij, indien zij dat wenst, ook mag omruilen voor een andere <span style=\"background-color: #FFF0DD\">woning</span> aan de  straat  in  woonplaats  , in het bezit van de heer  B  . Dit heeft de betrokkene inmiddels gedaan omdat die <span style=\"background-color: #FFF0DD\">woning</span> gelijkvloers is. De betrokkene is dan ook van mening dat zij voor haar voordelige afspraken heeft kunnen maken. Voort is het, nu zij in de <span style=\"background-color: #FFF0DD\">woning</span> in  woonplaats  woont, ook niet onlogisch dat zij kosten voor het onderhoud van die <span style=\"background-color: #FFF0DD\">woning</span> maakt. Zij heeft de heer  B  opdracht gegeven geld voor haar op te nemen, zodat zij de <span style=\"background-color: #FFF0DD\">woning</span> opnieuw kon inrichten. </p>
        <p class=para>Hetgeen de kantonrechter heeft overwogen ten aanzien van de stankoverlast die is gemeld door buren, is onjuist. In het verleden heeft de betrokkene alcoholproblemen gehad, maar die zijn sinds 2014 niet meer aan de orde. In 2017 was de betrokkene fysiek niet in staat haar <span style=\"background-color: #FFF0DD\">woning</span> schoon te maken, doordat zij slecht ter been was, maar dat was een momentopname van meer dan een jaar geleden. De thuiszorgverlener kwam destijds niet en verder kwam niemand de betrokkene helpen waardoor de ontlasting van de hond op de bovenverdieping niet werd opgeruimd. Dit alles zegt bovendien niets over het <span style=\"background-color: #FFFFCC\">vermogen</span> van de betrokkene haar financiën te beheren en kan dan ook niet leiden tot ondercuratelestelling. </p>
        <p class=para>De <span style=\"background-color: #FFEBEB\">curator</span> kan bovenal niet in staat geacht worden de financiële belangen van de betrokkene te behartigen nu het bedrijf van de <span style=\"background-color: #FFEBEB\">curator</span> zelf al enkele jaren verlies maakt en dus niet beschikt over een gezonde financiële huishouding. Bovendien is de <span style=\"background-color: #FFEBEB\">curator</span> slechts tweemaal langsgekomen in de afgelopen negen maanden. De bestreden beschikking dient dan ook te worden vernietigd en het verzoek tot ondercuratelestelling dient te worden afgewezen, aldus de betrokkene. </p>
      </div>
      <br><small>5.5</small>
      <div class=parablock>
        <p class=para>De nicht verweert zich als volgt.  </p>
        <p class=para>De zorgen over de bemoeienis van de heer  B  met betrokkene vormden de aanleiding om het verzoek tot ondercuratelestelling in te dienen. Hij is ook zeer nauw betrokken bij de onderhavige procedure. De heer  B  en niet de betrokkene lijkt het dan ook in de onderhavige procedure voor het zeggen te hebben. De advocaat van de betrokkene heeft ter zitting in eerste aanleg verklaard de heer  B  al jaren te kennen. Bovendien staat de advocaat de heer  B  bij in de procedure van de <span style=\"background-color: #FFEBEB\">curator</span> tegen de heer  B  inzake het verdwenen geld van de betrokkene. De stellingen van de advocaat zijn dan ook enkel in het belang van de heer  B  . Zo schuift de advocaat van de betrokkene harde medische feiten over de zeer <span style=\"background-color: #FFEBEB\">ernstige</span> cognitieve schade waarvan bij de betrokkene sprake is, in de onderhavige procedure terzijde. Het is juist in het belang van de betrokkene dat haar stoornissen en beperkingen erkend worden en dat haar hulp en <span style=\"background-color: #FFEBEB\">bescherming</span> worden geboden. Met de onderhavige procedure probeert de heer  B  beschikking te krijgen over de gelden van de betrokkene. De kantonrechter heeft zich in de bestreden beschikking dan ook terecht gebaseerd op de door de nicht in eerste aanleg overgelegde rapporten en verklaringen van de <span style=\"background-color: #FFEBEB\">psychiater</span> en het Sociaal Wijkteam en overwogen dat de betrokkene haar belangen niet goed kan waarnemen wegens lichamelijke of geestelijke beperkingen. Dat het rapport van de <span style=\"background-color: #FFEBEB\">psychiater</span> stamt uit 2014 doet niet af aan de juistheid daarvan, nu de conclusies uit het rapport een gevolg zijn van een langdurige opname en beoordeling en de beperkingen van de betrokkene een  permanent karakter hebben. Voorts is gebleken dat de betrokkene zichzelf meermaals heeft verwaarloosd en in 2014 ook al eens een verkeerde persoon haar vertrouwen heeft gegeven. Zij woont op dit moment in een bijruimte van de <span style=\"background-color: #FFF0DD\">woning</span> van de heer  B  en zijn echtgenoot. Tegen de <span style=\"background-color: #FFEBEB\">curator</span> heeft de betrokkene gezegd dat zij € 1.200,- per maand aan huur betaalt terwijl zij in deze zaak beweert dat zij de rest van haar leven om niet van de heer  B  kan huren. Wanneer de <span style=\"background-color: #FFEBEB\">curator</span> de betrokkene bezoekt, volgt de heer  B  hem op de voet. Verder is het hele terrein om de <span style=\"background-color: #FFF0DD\">woning</span> omgeven door hekken en bewakingscamera’s. De betrokkene wordt door de heer  B  op deze manier afgeschermd van de buitenwereld. </p>
        <p class=para>De huidige <span style=\"background-color: #FFEBEB\">curator</span> voorkomt dat <span style=\"background-color: #FFEBEB\">misbruik</span> wordt gemaakt van de betrokkene en dat haar goederen en gelden worden verkwist. Ondercuratelestelling is dan ook noodzakelijk, daar andere <span style=\"background-color: #FFEBEB\">beschermingsmaatregelen</span> onvoldoende <span style=\"background-color: #FFEBEB\">bescherming</span> bieden, aldus de nicht.</p>
      </div>
      <br><small>5.6</small>
      <div class=parablock>
        <p class=para>De <span style=\"background-color: #FFEBEB\">curator</span> heeft ter zitting in hoger beroep het volgende verklaard.</p>
        <p class=para>De rechtbank en verschillende accountants toetsen de <span style=\"background-color: #FFEBEB\">curator</span> jaarlijks en hebben ook dit jaar de nodige certificaten opnieuw afgegeven. </p>
        <p class=para>Op 19 juni 2018, vlak voordat de betrokkene feitelijk onder <span style=\"background-color: #FFEBEB\">curatele</span> werd gesteld, heeft de heer  B  ruim € 30.000,- van de rekening van de betrokkene opgenomen. Sindsdien leeft de betrokkene van dit bedrag, waarvan volgens de heer  B  inmiddels slechts € 6.000,- over is. Ook heeft de <span style=\"background-color: #FFEBEB\">curator</span> een pinpas van de rekening, waarop het leefgeld van de betrokkene wordt gestort, per post aan haar verzonden. Vermoedelijk heeft de heer  B  deze onderschept, nu de betrokkene zegt deze niet te hebben ontvangen. </p>
        <p class=para>Doordat deze zaak <span style=\"background-color: #FFEBEB\">complex</span> is, heeft de heer  A  met name het financiële gedeelte van de ondercuratelestelling voor zijn rekening genomen en is hij daarom slechts twee keer langsgekomen. Zijn collega mevrouw  C  richt zich op het persoonlijke welzijn van betrokkene en zij is inmiddels meerdere malen op bezoek geweest bij de betrokkene. Ook heeft zij contact met de huisarts van de betrokkene, aldus de <span style=\"background-color: #FFEBEB\">curator</span>.</p>
      </div>
      <br><small>5.7</small>
      <div class=parablock>
        <p class=para>Het hof overweegt dat bij de beoordeling van de vraag of de maatregel van <span style=\"background-color: #FFEBEB\">curatele</span> gerechtvaardigd is, in deze zaak tevens het beeld en de medische feiten uit de voorgaande jaren van belang zijn.</p>
        <p class=para>In januari 2014 is de betrokkene door de GGD onderkoeld en <span style=\"background-color: #FFEBEB\">ernstig</span> verwaarloosd aangetroffen in haar <span style=\"background-color: #FFF0DD\">woning</span>. Op dat moment woonde de heer  D  bij haar in de <span style=\"background-color: #FFF0DD\">woning</span> zonder dat sprake was van een huurovereenkomst. Hij was in het bezit van de bankpas van de betrokkene en, net als de betrokkene, alcoholafhankelijk. De betrokkene is vervolgens van 28 januari 2014 tot 25 februari 2014 opgenomen geweest in het Kennemergasthuis, waarna zij tot en met eind augustus 2014 in het revalidatiecentrum Sloterhof te Haarlem heeft verbleven. Voor cognitieve diagnostiek is zij door de Brijder verslavingszorg doorverwezen naar Juliana-Oord. Aldaar heeft diagnostiek van de betrokkene plaatsgevonden onder leiding van <span style=\"background-color: #FFEBEB\">psychiater</span> I. van der Schaaf (hierna: de <span style=\"background-color: #FFEBEB\">psychiater</span>). Uit het rapport van de <span style=\"background-color: #FFEBEB\">psychiater</span> blijkt dat de betrokkene een kwetsbare <span style=\"background-color: #FFFFCC\">oudere</span> dame is met een blijvende geestelijke stoornis en/of beperkingen. Zij is jarenlang afhankelijk geweest van een alcoholverslaving als gevolg waarvan zij <span style=\"background-color: #FFEBEB\">ernstige</span> permanente cognitieve schade heeft opgelopen. De betrokkene heeft verschillende cognitieve stoornissen, te weten persisterende amnestische stoornis door alcohol (Korsakov), cognitieve stoornis NAO en Normal Pressure Hydrocephalus, in het Nederlands Hydrocefalie, vorming van een waterhoofd als gevolg van een gestoorde omloop van het hersen- en ruggenmergsvocht. Deze stoornissen gaan gepaard met <span style=\"background-color: #FFEBEB\">ernstige</span> cognitieve beperkingen. Uit het rapport volgt dat de betrokkene geen ziekte-inzicht heeft en niet in staat is om voor zichzelf te zorgen. Besloten is dan ook de betrokkene niet te behandelen omdat de kans op verbetering erg klein is. Het Juliana-Oord heeft daarom geadviseerd dat de betrokkene in een Korsakov afdeling van een verpleeghuis of een Korsakov RIBW zou gaan wonen. Het Centrum Indicatiestelling Zorg (CIZ) heeft in haar brief van 18 september 2014 een indicatiebesluit afgegeven tot en met 15 september 2029 zodat de betrokkene zeven dagen per week de volgende zorg zal ontvangen: verblijf, <span style=\"background-color: #FFEBEB\">begeleiding</span> inclusief dagbesteding, persoonlijke verzorging, verpleging en behandeling omdat zij een <span style=\"background-color: #FFEBEB\">beschermde</span> woonomgeving nodig heeft met zeer intensieve zorg met de nadruk op <span style=\"background-color: #FFEBEB\">begeleiding</span>. Temeer nu zij naast haar hogere leeftijd ook niet-aangeboren hersenletsel heeft. </p>
        <p class=para>Ondanks bovengenoemd indicatiebesluit is de betrokkene na afsluiting van de opname in Juliana-Oord, weer in haar eigen <span style=\"background-color: #FFF0DD\">woning</span> gaan wonen en heeft zij een hond in huis genomen. In augustus 2017 is de GGD opnieuw betrokken geraakt wegens stankoverlast en zijn de <span style=\"background-color: #FFF0DD\">woning</span> van de betrokkene en zijzelf <span style=\"background-color: #FFEBEB\">ernstig</span> verwaarloosd aangetroffen. Hierbij is het schoonmaakbedrijf van de heer  B  door de GGD ingeschakeld om de <span style=\"background-color: #FFF0DD\">woning</span> eenmalig te reinigen. Hij is sindsdien betrokken gebleven bij de betrokkene en heeft zich met zijn echtgenoot opgeworpen als <span style=\"background-color: #FFEBEB\">mantelzorger</span> van de betrokkene. De betrokkene die op dat moment reeds zorg mijdend was, heeft sindsdien alle zorg geweigerd omdat zij de <span style=\"background-color: #FFEBEB\">mantelzorg</span> van de heer  B  en zijn echtgenoot prefereerde. Zij werd daarbij ook <span style=\"background-color: #FFEBEB\">wantrouwend</span> naar de medewerkers van het Sociaal Wijkteam. Naar aanleiding hiervan en het vermoedelijke toegenomen alcoholgebruik van de betrokkene, heeft het Sociaal Wijkteam op 25 mei 2018 melding gemaakt van de situatie bij de nicht van de betrokkene, <span style=\"background-color: #FFEBEB\">Veilig Thuis</span> en de Stichting Veilig <span style=\"background-color: #FFFFCC\">Ouder</span> Worden. </p>
      </div>
      <br><small>5.8</small>
      <div class=parablock>
        <p class=para>Duidelijk is dat bij de betrokkene sprake is van een niet omkeerbare <span style=\"background-color: #FFEBEB\">ernstige</span> cognitieve beperking en dat zij daardoor haar eigen belangen onvoldoende heeft kunnen <span style=\"background-color: #FFEBEB\">beschermen</span>. Tevens lijkt zij te worden afgeschermd van mensen die vragen stellen met betrekking tot haar keuzes. Ter zitting heeft de betrokkene bepleit dat zij haar eigen keuzes kan maken, en dat zij de inzet van de heer  B  en zijn vrouw zeer op prijs stelt. Uit de naar voren gebrachte feiten en omstandigheden oordeelt het hof echter dat er grote twijfels zijn over de vraag of deze <span style=\"background-color: #FFEBEB\">mantelzorgers</span> wel voor de belangen van betrokkene opkomen. De betrokkene beseft niet op welke wijze haar <span style=\"background-color: #FFFFCC\">financiële situatie</span> in haar nadeel is veranderd. Na de <span style=\"background-color: #FFF0DD\">verkoop</span> van haar oude <span style=\"background-color: #FFF0DD\">woning</span> is met betrekking tot haar huisvesting geen controleerbare afspraak tot stand gekomen. De betrokkene staat op geen enkele wijze meer open voor andere <span style=\"background-color: #FFEBEB\">hulpverlening</span> en ondersteuning dan die van de heer  B  . Dit gaat zelfs zover dat zij dezelfde advocaat haar belangen in deze procedure laat behartigen als degene die in de civiele procedure van de <span style=\"background-color: #FFEBEB\">curator</span> tegen de heer  B  laatstgenoemde bijstaat. Dat het vertrouwen van de betrokkene in de heer  B  risico’s met zich brengt blijkt uit de bevindingen van de <span style=\"background-color: #FFEBEB\">curator</span>.</p>
        <p class=para>Sinds de bestreden beschikking is de <span style=\"background-color: #FFEBEB\">curator</span> gebleken dat de heer  B  in het bezit is van de pinpas van de betrokkene en dat de heer  B  in de periode van oktober 2017 tot 30 juni 2018 de mogelijkheid heeft gehad om gelden op te nemen. De <span style=\"background-color: #FFEBEB\">curator</span> heeft inmiddels namens de betrokkene op 10 juli 2018 aangifte bij de politie gedaan tegen de heer  B  . De <span style=\"background-color: #FFEBEB\">curator</span> heeft uit het verloop van de rekeningen van betrokkene opgemaakt dat in ieder geval € 133.846,- is opgenomen van de rekening. Volgens de <span style=\"background-color: #FFEBEB\">curator</span> is het <span style=\"background-color: #FFFFCC\">vermogen</span> van de betrokkene tot vrijwel nul gereduceerd. Het  bedrag uit de opbrengst van de <span style=\"background-color: #FFF0DD\">verkoop</span> van de voormalige koopwoning van de betrokkene is eveneens verdwenen. In het kader van deze aangifte is de betrokkene als getuige gehoord door de politie. Ter zitting in eerste aanleg en tijdens het verhoor van de politie heeft de betrokkene verklaard niet over internetbankieren te beschikken alsmede de heer  B  geen toestemming te hebben gegeven internetbankieren namens haar aan te vragen. Wel zegt zij de heer  B  toestemming te hebben gegeven om voor haar pintransacties te doen, echter blijkt uit haar verklaringen dat zij geen weet heeft van de hoogte van de afgeschreven bedragen.</p>
        <p class=para>De <span style=\"background-color: #FFF0DD\">verkoop</span> van de voormalige <span style=\"background-color: #FFF0DD\">woning</span> roept ook grote vragen op als het gaat om het beoordelingsvermogen van de betrokkene. Zij heeft de <span style=\"background-color: #FFF0DD\">woning</span> aan de heer  B  verkocht voor € 160.000,- terwijl de WOZ-waarde op 1 januari 2017 € 339.000,- bedroeg en een taxateur in opdracht van de <span style=\"background-color: #FFEBEB\">curator</span>, de <span style=\"background-color: #FFF0DD\">woning</span> op 27 februari 2018 op € 250.000,- heeft getaxeerd, met inachtneming van de slecht staat van onderhouden van de <span style=\"background-color: #FFF0DD\">woning</span>. De betrokkene wist bij de politie, de rechtbank en tegenover medewerkers van het Sociaal Wijkteam, zeer weinig tot niets over de <span style=\"background-color: #FFF0DD\">verkoop</span> van haar <span style=\"background-color: #FFF0DD\">woning</span> te vertellen. Zij was in de overtuiging dat zij met de <span style=\"background-color: #FFF0DD\">verkoop</span> van haar <span style=\"background-color: #FFF0DD\">woning</span> het eigendom verkreeg over een nieuwe <span style=\"background-color: #FFF0DD\">woning</span>, althans dat zij de rest van haar leven om niet in een andere <span style=\"background-color: #FFF0DD\">woning</span>, in het bezit van de heer  B  , zou kunnen wonen. Dit is niet schriftelijk vastgelegd en bij aanvang van de ondercuratelestelling bleek uit verklaringen van de betrokkene dat zij wel degelijk huur betaalde van € 1.200,- (inclusief) per maand. Inmiddels woont zij om niet in een aanbouw van de <span style=\"background-color: #FFF0DD\">woning</span> van de heer  B  . De betrokkene heeft de verbouwing van deze aanbouw zelf gefinancierd. </p>
      </div>
      <br><small>5.9</small>
      <div class=parablock>
        <p class=para>Gelet op het voorgaande is voor het hof vast komen te staan dat de betrokkene duurzaam haar belangen niet behoorlijk waarneemt en haar <span style=\"background-color: #FFEBEB\">veiligheid</span> in gevaar brengt als gevolg van haar lichamelijke en geestelijke toestand en een voldoende behartiging van die belangen niet met een meer passende en minder verstrekkende voorziening kan worden bewerkstelligd, zodat is voldaan aan de wettelijke gronden voor ondercuratelestelling. </p>
        <p class=para>Een minder verstrekkende maatregel acht het hof gezien de diagnose van de betrokkene en haar onmogelijkheid zichzelf te <span style=\"background-color: #FFEBEB\">beschermen</span> tegen inmenging van derden, niet aangewezen. Voor zover de betrokkene ter zitting in hoger beroep heeft verzocht een onderbewindstelling uit te spreken, zal het hof dit verzoek dan ook afwijzen. Het hof zal de bestreden beschikking bekrachtigen.</p>
      </div>
      <br><small>5.10</small>
      <p class=para>Voor zover betrokkene heeft bedoeld te verzoeken een andere <span style=\"background-color: #FFEBEB\">curator</span> te benoemen, zal het hof dit verzoek eveneens afwijzen nu niet aannemelijk is gemaakt noch anderszins is gebleken dat hiertoe aanleiding is. De <span style=\"background-color: #FFEBEB\">curator</span> wordt jaarlijks getoetst door de rechtbank en accountants; zij hebben de certificaten dit jaar opnieuw verstrekt zodat geen formele bezwaren bestaan tegen de huidige <span style=\"background-color: #FFEBEB\">curator</span>. Tevens is in de uitvoering van de ondercuratelestelling gebleken dat de <span style=\"background-color: #FFEBEB\">curator</span> adequaat en in het belang van de betrokkene heeft gehandeld door voor de persoonlijke aangelegenheden een collega van hem te benoemen als <span style=\"background-color: #FFEBEB\">mentor</span> voor de betrokkene. Gezien de omstandigheden waarin de betrokkene verkeert, acht het hof dit in haar belang. </p>
      <br><small>5.11</small>
      <p class=para>Gelet op de bovengenoemde uitkomst is de door de betrokkene verzochte veroordeling van de nicht in de proceskosten van beide instanties niet aan de orde. Dit verzoek van de betrokkene zal worden afgewezen. Het hof zal de kosten compenseren op na te melden wijze. </p>
      <br><small>5.12</small>
      <p class=para>Dit leidt tot de volgende beslissing.</p>
      <h4 class=para-title>
      <br><small>6</small>De beslissing </h4>
    <div class=parablock>
      <p class=para>Het hof:</p>
    </div>
    <div class=parablock>
      <p class=para>bekrachtigt de beschikking van de kantonrechter in de rechtbank Noord-Holland, locatie Haarlem, van 19 juni 2018, voor zover aan het oordeel van het hof onderworpen;</p>
    </div>
    <div class=parablock>
      <p class=para>draagt de griffier op om op de voet van artikel 1:391 BW een afschrift van deze uitspraak toe te zenden aan de rechtbank Noord-Holland, locatie Haarlem, in verband met aantekening in het Centraal Curatele- en <span style=\"background-color: #FFEBEB\">bewindregister</span>;</p>
    </div>
    <div class=parablock>
      <p class=para>compenseert de proceskosten aldus, dat ieder van partijen de eigen kosten draagt;</p>
    </div>
    <div class=parablock>
      <p class=para>wijst af het meer of anders verzochte. </p>
    </div>
    <div class=parablock>
      <p class=para>Deze beschikking is gegeven door mr. A.R. Sturhoofd, mr. G.W. Brands-Bottema en mr. J.W. van Zaane, in tegenwoordigheid van mr. W.J. Boon als griffier en is op 16 juli 2019 in het openbaar uitgesproken door de voorzitter.</p>
    </div>
  
<nav class=references><a style="color: #008000; text-decoration: underline; font-weight: bold; " href=http://deeplink.rechtspraak.nl/uitspraak?id=ECLI:NL:GHAMS:2019:2709 target=_blank>Bron: Rechtspraak.nl ECLI:NL:GHAMS:2019:2709</a></nav></article>